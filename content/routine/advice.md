# হিফয বিভাগের ছাত্রদের প্রতি জরুরি পরামর্শ

1. **নতুন সবক মুখস্থ করার নিয়ম**  
   আগামীকাল যতটুকু সবক দিবে, আজ তা উস্তাদ নির্ধারণ করে দিবেন। প্রথমে উস্তাদকে দেখে দেখে শুনাবে। প্রথম আয়াত ভালভাবে মুখস্থ করার পর দ্বিতীয় আয়াত মুখস্থ করবে এবং উভয় আয়াত একসাথে মিলাবে। কমপক্ষে দুইজন খতমী ছাত্রকে শুনিয়ে উস্তাদকে শুনাতে যাবে। সাতসবক পর্যায়ক্রমে ১৯ পৃষ্ঠা পর্যন্ত শুনাবে।

2. **সবকের পারা শুনানোর নিয়ম**  
   সবকের পারা যে দিন শেষ হবে, সেদিন সকালে প্রথম আধা পারা নিজ উস্তাদকে শুনাবে। অতঃপর দ্বিতীয় আধা পারা দুপুরে উস্তাদকে শুনাবে। দ্বিতীয় দিন একসাথে পূর্ণপারা উস্তাদকে শুনিয়ে বাদ মাগরিব সবক পড়বে।

3. **সবকী ছাত্রদের আমুখতা শুনানোর নিয়ম**  
   শনিবার থেকে বুধবার পর্যন্ত সবকী ছাত্ররা দৈনিক আধা পারা করে আমুখতা শুনাবে। এভাবে আমুখতা চলতে থাকবে।

4. **সবকী ছাত্রদের দাওরের নিয়ম**  
   উস্তাদ সবকী ছাত্রদের সপ্তাহের শুরুতে (শনিবার) দাওরের পারা নির্ধারণ করে দিবেন। যাদের ১ থেকে ১৫ পারা পর্যন্ত হিফয হয়েছে, তারা পঠিত সকল পারা দাওর করবে। যারা ১৫ পারার বেশি হিফয করেছে, তারা ১৫ পারা দাওর করবে।

5. **খতমী ছাত্রদের আমুখতা শুনানোর নিয়ম**  
   - প্রথম খতমে: বুধবার পর্যন্ত দৈনিক আধা পারা করে আমুখতা শুনাবে।  
   - দ্বিতীয় খতমে: দৈনিক এক পারা করে শুনাবে।  
   - তৃতীয় খতমে: দৈনিক দুই পারা করে শুনাবে।  
   এভাবে বছরের শেষ পর্যন্ত শুনাতে থাকবে।

6. **খতমী ছাত্রদের নফল তিলাওয়াত**  
   খতমী ছাত্ররা দৈনিক নফল নামাযে কমপক্ষে দুই থেকে তিন পারা তিলাওয়াত করবে।  
   > বিশেষ দ্রষ্টব্য: খতমী ছাত্ররা পুরো বছরে উস্তাদকে সর্বনিম্ন পাঁচ খতম শুনাবে।

7. **খতমী ছাত্রদের দাওরের নিয়ম**  
   - প্রথম খতম: দুইজন মিলে বিশ পারা দাওর করবে।  
   - দ্বিতীয় খতম: দুইজন মিলে এক খতম দাওর করবে।  
   এভাবে বেফাক পরীক্ষার এক মাস পূর্ব পর্যন্ত দাওর চলবে। বেফাক পরীক্ষার এক মাস পূর্ব থেকে উস্তাদগণ প্রস্তুতি মূলক পরীক্ষা নেবেন।

8. **সতর্কতা**  
   - কুরআন শরীফ ভুলে যাওয়া গুনাহ।  
   - কোনো গুনাহ করা যাবে না। যদি থাকে, তা ছাড়তে হবে এবং ইস্তেগফার করতে হবে।  
   - কুরআন শরীফ ও উস্তাদকে সম্মান করতে হবে। বেয়াদবি করা যাবে না।  
   - কুরআনের সঙ্গে বেয়াদবি হলে আল্লাহর কাছে ক্ষমা চাওয়া এবং উস্তাদের সঙ্গে হলে উস্তাদের কাছে মাফ চাইতে হবে।